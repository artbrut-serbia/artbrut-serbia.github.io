---
layout: default
title: Artbrut Serbia
---

<div class="my-8 content">
  <p>
    "Ljudima će jedino značiti umetnost koja ima lekovito dejstvo po njih. Nikakav istorijski kontekst u umetnosti neće dopreti do budućih praznih duša..." (Goran Stojčetović, osnivač Udruženja Art Brut Serbia)
  </p>
  <br>
  <p>
    Potreba umetnika za sopstvenim izrazom čiji je život obeležen jakim ekonomskim inflacijama i krizama, ratovima, kriminalom i političkom tranzicijom, pronašla je nove izvore stvaralačke motivacije i razvila osećanja puna otpora prema novonastalim životnim i društvenim okolnostima u Srbiji, u periodu od raspada SFRJ pa do danas. Ideja o osnivanju Udruženja Art Brut Serbia je upravo produkt takvog vremena koje neminovno nosi i problem destabilizovanog psihičkog stanja pojedinaca i čitavog društva. Udruženje je, uvođenjem ideje i formalnog poziva na art brut,  srpskom društvu i kulturi na veoma konkretan način otvorilo fenomenološku platformu koja omogućuje višedimenzionalni i fleksibilniji pristup u razumevanju i prihvatanju stvaralašta ljudi izvan društvenog sistema. Pojam normalnosti je doveden do apsurda i koristi se za diskvalifikaciju svakog vida stvaralaštva "svojeglavih" ljudi. Udruženje Art Brut Serbia upravo radi na preispitivanju pojma normalnosti i ukazuje na važnost ovakvog vida stvaralaštva. U okviru Udruženja funkcioniše istoimena umetnička grupa koja predstavlja  produkcijski deo Udruženja koji se pažljivo neguje, razvija i uključuje u aktuelne kulturne događaje i društvene kontekste. Samim tim, Udruženje direktno utiče na razvoj umetničke scene u zemlji.
  </p>
  <br>
  <p>
    S druge strane, Udruženje Art Brut Serbia ulaže velike napore u otkrivanju novih, "nevidljivih" stvaraoca i talenata i njihovom uključivanju u društveni i kulturno-umetnički život. Putem portala <a href="https://www.artbrut-inside.org" target="_blank">www.artbrut-inside.org</a> i društvenih mreža poput fejsbuk stranice Art Brut Serbia koju trenutno prati preko 8000 ljudi, promoviše se rad ne samo članova umetničke grupe ovog udruženja već i potpuno nepoznatih stvaraoca kojima se pored objavljivanja fotografija radova objavljuju i njihovi tekstovi i razmišljanja, bez ikakvih oblikovanja ili cenzure od strane uredništva portala. Takođe, brojnim, otvorenim radionicama i umetničkim akcijama Udruženje ostvaruje jaku mrežu prijateljstva i komunikaciju saosećanja. U različitim mestima Srbije i regiona, sa različitim ljudima, u različitim okolnostima, od dece i omladine ometene u razvoju, dece bez roditeljskog staranja, psihijatrijskih bolesnika, izbeglica, zatvorenika do "običnih" građana prezasićenih zvaničnom kulturom i umetnošću. Ovaj vid komunikacije i delovanja predstavlja živu snagu Udruženja  Art Brut Serbia.
  </p>
  <br>
  <p>
    Posebno poglavlje u radu Udruženja Art Brut Serbia predstavlja osnivanje Art brut studija VMA u Dnevnoj bolnici Klinike za psihijatriju Vojnomedicinske akademije (VMA) u Beogradu. Art brut studio VMA radi od početka 2015. godine i uključen je u redovni program lečenja pacijenata Dnevne bolnice i pacijenata Kluba lečenih psihoza Klinike za psihijatriju VMA. Značajna je činjenica da je ovo prvi art brut studio u Srbiji ali i na Balkanu, osnovan upravo na VMA, jednoj od najvećih vojnih bolnica, ne samo u Srbiji i jugoistočnoj Evropi već, u svetu.
  </p>
  <br>
  <p>
    Udruženje Art Brut Serbia sarađuje sa organizacijama sličnih interesovanja i aktivnosti. Tako je Art Brut Serbia stalni učesnik i saradnik u programu Alternativnog kulturnog centra Matrijaršija u Beogradu (međunarodni festival nezavisnog stripa /Novo Doba; nezavisni štand umetnosti i izdavaštva/ Fijuk sajam). Sa Galerijom Štab u Beogradu, Udruženje je osnovalo prvi Balkanski Art Brut Salon / BABS, 2016. godine. Sa Nezavisnom umetničkom asocijacijom Remont u Beogradu Udruženje je ustanovilo  projekat Dubinskog crteža Gorana Stojčetovića u vidu mesečnih  radionica sa građanstvom, koji umetnik inače primenjuje na Klinici za psihijatriju VMA. U saradnji sa Muzejom Al  Sen Pjer u Parizu (Halle Saint Pierre), Udruženje Art Brut Serbia je predstavilo nekoliko svojih članova na velikoj izložbi balkanske savremene marginalizovane umetnosti  "Turbulences dans les Balkans" (7.9.2017 - 31.7.2018.) gde je pored izložbene imalo i ulogu medijatora i predlagača marginalizovanih umetnika iz čitavog regiona kao i ulogu organizatora  propratnog programa u toku trajanja ove izložbe (dvodnevna radionica performativnog crteža Gorana Stojčetovića sa posetiocima muzeja, jula 2018).
  </p>
  <br>
  <p>
    Udruženje Art Brut Serbia (ABS)  je formalno osnovano februara 2014. godine u Beogradu. Udruženje nema svoju kancelariju, nema atelje, nema galeriju, nema nikakve članarine i nema nikakvih novčanih prihoda, donacija, sponzorstava i slično. Udruženje isključivo opstaje voljom svojih članova i prijatelja.
  </p>
</div>
